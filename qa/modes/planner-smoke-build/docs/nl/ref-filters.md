# Filters

Het venster **Filteren** bepaalt welke taken zichtbaar zijn — in de Gantt én in het Tabel-tabblad. Een filter bestaat uit regels (veld + operator + waarde), eventueel gebundeld in groepen.

## Openen

Een filter stel je in het layoutvenster in: **Beeld** → lintgroep **Layout** → **Nieuwe layout**, vink **Filteren** aan en bouw de regels eronder. **Opslaan** maakt er een layoutknop van, **Toepassen zonder opslaan** zet het filter alleen even op het scherm. Het losse filtervenster dat hieronder beschreven staat hoort bij de klassieke weergaveknoppen: **Beeld** → lintgroep **Weergave** → **Filteren…**, alleen zichtbaar als je die knoppen aanzet via **Instellingen** → **Geavanceerd** → **Legacy-functies**. De regels zelf werken op beide plekken hetzelfde. De knop licht op zolang er een filter actief is. Zijn er nog geen opgeslagen filters, dan opent de knop direct het filtervenster. Anders opent de pijl op de knop je opgeslagen filters; een keuze past het filter direct toe en **Wissen** zet het actieve filter uit. **Esc**, het kruisje of een klik buiten het venster sluit zonder toe te passen.

## Groepen: alles of iets

Bovenaan elke groep kies je hoe de regels eronder samenwerken:

- **Alles hieronder (AND)** — een taak moet aan álle regels voldoen.
- **Iets hieronder (OR)** — voldoen aan één regel is genoeg.

**+ regel** voegt een regel toe; **+ groep** (alleen op het hoogste niveau) voegt een geneste groep toe, zodat je AND en OR kunt combineren — bijvoorbeeld "Kritiek is ja ÉN (Type is Bouw ÓF Type is Installatie)". Zonder regels toont het venster: "Nog geen regels — dit filter toont alles."

## Een regel: veld, operator, waarde

- **Veld** — alle taakvelden: WBS, Taaknaam, Duur, Start, Einde, Type, Kritiek, Totale speling, Voortgang, Mijlpaal, Vrije speling, Interfererende speling, Bijna kritiek, Speling-pad en Resources, plus de activity codes en eigen velden van het project.
- **Operator** — past zich aan het veldtype aan:
- tekst: **is gelijk aan**, **is ongelijk aan**, **bevat**, **begint met**, **is leeg**;
- getal en datum: daarnaast **kleiner dan**, **kleiner of gelijk aan**, **groter dan**, **groter of gelijk aan** en **tussen** (met **Van**/**Tot**);
- ja/nee-velden (zoals Kritiek en Mijlpaal): keuze uit **Ja**/**Nee**;
- keuzevelden (zoals Type of een activity code): **is een van**, met aanvinkbare waarden.
- **Waarde** — het invoervak volgt het veldtype (tekstvak, getal, datum of keuzelijst); bij **is leeg** is er geen waarde-invoer.

De prullenbak achter een regel verwijdert die regel; het kruisje rechtsboven in een geneste groep verwijdert de hele groep.

## Filters opslaan en hergebruiken

Vul bovenaan het filtervenster een **Naam** in en klik op **Opslaan** om de huidige regels te bewaren. Een opgeslagen filter is een layout die alleen het filter vastlegt: hij verschijnt als layoutknop met een filtericoon op het lint, is op dit apparaat in elk project beschikbaar, en raakt nooit je kolommen, groepering, sortering of tijdschaal. Kies een opgeslagen filter uit dezelfde lijst om het direct toe te passen, of verwijder de gekozen preset met de prullenbak.

## Toepassen, annuleren en wissen

- **Toepassen** activeert het filter en sluit het venster. Een filter zonder regels geldt als "geen filter".
- **Annuleren** sluit zonder de wijzigingen door te voeren.
- **Wissen** zet het actieve filter direct uit en leegt de editor.

Een actief filter maakt deel uit van een opgeslagen layout — zie [Layouts opslaan/laden](docs://ref-layouts).

## Verder lezen

- [Kolommen kiezen](docs://ref-kolommen) — welke kolommen de tabel toont.
