# Relaties & constraints

Taken die los van elkaar staan, verschuiven niet mee als de planning verandert. Relaties leggen die afhankelijkheid vast; constraints leggen een harde of zachte randvoorwaarde op een datum vast. Deze gids gaat dieper in op beide dan de gids [Snel starten](docs://quick-start): wanneer kies je welk relatietype, wat doet een lag/lead precies, wat betekent een harde pin en wanneer moet je die júist niet gebruiken, en hoe verhoudt een deadline zich tot een constraint?

## Wat je hier leert

- De vier relatietypes (FS/SS/FF/SF) en wanneer je welke gebruikt.
- Waar je een relatie wel en niet aan mag hangen — mijlpalen en samenvattingstaken kunnen allebei; alleen een relatie naar je eigen (voor)ouderfase wordt geweigerd.
- Lag en lead, inclusief procentuele lag en doorlooptijd-lag (bijvoorbeeld voor uitharding van beton).
- Relaties leggen op drie manieren: slepen, selectie, en voorganger-/opvolgercellen in de taakgrid.
- Alle acht constraint-types, plus de harde pin (P6 Mandatory) en de secundaire constraint.
- Het verschil tussen een deadline en een constraint.

Volg mee met de instap-showcase [Verbouwing & Aanbouw Eengezinswoning](examples://showcase-verbouwing-eengezinswoning.ifc) (SNET-vergunning, SS-overlap, FF-koppeling) en, voor het deadline-conflict, met [Nieuwbouw 6 Rijwoningen De Akkers](examples://showcase-rijwoningen-de-akkers.ifc).

## De vier relatietypes

Elke relatie heeft een **Voorganger** en een **Opvolger**, en een van vier types:

- **FS — Finish-Start**: de opvolger start pas nadat de voorganger klaar is. Dit is verreweg de meest voorkomende relatie in de bouw: eerst de fundering, dán de ruwbouw. Gebruik FS als de ene taak fysiek pas kan beginnen zodra de andere af is.
- **SS — Start-Start**: beide taken starten (ongeveer) gelijktijdig. Gebruik dit als twee taken samen kunnen oplopen zodra de eerste op gang is — bijvoorbeeld wandwerk en dakconstructie die overlappend starten zodra de ruwbouw vordert, zonder dat de een pas begint als de ander klaar is.
- **FF — Finish-Finish**: beide taken eindigen (ongeveer) gelijktijdig. Handig wanneer twee taken onafhankelijk kunnen lopen, maar wél gelijk moeten worden afgerond — bijvoorbeeld schilderwerk dat vlak na het tegelwerk moet eindigen, zodat de ruimte in één keer opgeleverd kan worden.
- **SF — Start-Finish**: de voorganger moet starten voordat de opvolger mag eindigen. Dit is in de bouwpraktijk verreweg het minst voorkomende type — bewaar het voor uitzonderingsgevallen waarin een aflopende taak pas mag stoppen zodra een andere taak is opgestart (bijvoorbeeld bij ploegenoverdracht).

Herken je deze drie eerste types graag in een echt voorbeeld? De showcase "Verbouwing & Aanbouw Eengezinswoning" bevat een FS-keten tussen de hoofdfasen, een SS-overlap tussen wand- en dakwerk, en een FF-koppeling tussen tegel- en schilderwerk.

Je kunt zo'n relatie leggen tussen alle gewone taken en tussen mijlpalen. Een mijlpaal heeft normaal
gesproken duur 0 (heeft hij zelf een duur groter dan 0 gekregen — bijvoorbeeld via een import — dan
plant hij gewoon met die duur), maar gedraagt zich verder als elke andere taak: hij kan voorganger
én opvolger zijn, en hij kan op het kritieke pad liggen. Je kunt een relatie ook rechtstreeks op een **samenvattingstaak** leggen —
een taak die zelf subtaken heeft: zie de sectie hieronder ("Relaties op samenvattingstaken") voor hoe
Open Vision Studio zo'n relatie doorrekent naar de onderliggende taken.

Eén koppeling wordt wél geweigerd: een relatie tussen een taak en zijn **eigen (voor)ouder-
samenvatting** (in beide richtingen). Zo'n relatie zou de taak effectief aan zijn eigen fase binden —
logisch zinloos, en zonder deze weigering zou hij bij het doorrekenen een kring kunnen laten ontstaan
die via de eigen tak heen en terug loopt, wat de hele berekening laat vastlopen. Bevat een geopend
bestand toch zo'n relatie — bijvoorbeeld uit Primavera P6 of MS Project, die dat wél toestaan — dan
blijft hij bewaard en gaat hij bij het opslaan gewoon weer mee, maar hij telt niet mee in de
berekening: de relatiewaarschuwingenkolom in de taakgrid markeert hem als *niet meegerekend*.

Zo'n relatie kan ook ontstaan als je een taak verhangt: spring je een taak in onder zijn eigen
voorganger of opvolger, sleep je hem daaronder, of kies je die taak als bovenliggende taak, dan gaat
dat gewoon door — behalve als het verhangen een kring zou maken (zie *Relaties op
samenvattingstaken*). De bestaande relatie blijft bewaard, maar telt vanaf dan niet meer mee; een melding
vertelt hoeveel relaties dat zijn. Zo'n bewaarde relatie houdt de taakgrid niet tegen: je kunt de
andere relaties gewoon blijven bewerken, en ook type en lag van de bewaarde relatie zelf.

## Lag en lead

Een relatie hoeft niet op nul te staan: een **lag** (positief) voegt wachttijd toe tussen voorganger en opvolger, een **lead** (negatief, uitgedrukt als een negatief getal) laat de opvolger juist eerder beginnen — een bewuste overlap. Het lag-veld (**Lag**, in het eigenschappenpaneel en in de editor van een voorganger-/opvolgercel) accepteert een korte notatie:

- `2d` — 2 werkdagen lag (de standaard-eenheid: dagen op de projectkalender).
- `3ed` — 3 **doorlooptijd**-dagen (elapsed days): kalenderdagen die ook in het weekend of op feestdagen doorlopen. Dit is de eenheid die je wilt voor bijvoorbeeld het **uitharden van beton**: het beton hardt ook op zaterdag en zondag uit, dus een lag van "3 werkdagen" zou de uithardingstijd onderschatten als er een weekend tussen valt. Zet in dat geval de lag op elapsed-eenheid.
- `50%` — een procentuele lag: 50% van de duur van de vóórganger, herberekend bij elke CPM-run als de duur van de voorganger verandert (dezelfde logica als MS Project). Handig als de wachttijd van nature meeschaalt met de omvang van de voorgaande taak.
- `-25e%` — een negatieve, procentuele doorlooptijd-lag: een lead van 25% van de duur van de voorganger, in doorlooptijd-dagen.

Een negatief getal (lead) betekent dat de opvolger al start terwijl de voorganger nog loopt — bijvoorbeeld tegelwerk dat al start op de laatste dagen van het stukadoorswerk in dezelfde ruimte.

## Relaties leggen

Er zijn vier manieren om een relatie aan te maken, afhankelijk van waar je toch al aan het werk bent:

1. **Slepen in het Gantt-diagram**: houd **Shift** ingedrukt en sleep van de balk van de voorganger naar de balk van de opvolger. Zodra je loslaat, ontstaat direct een FS-relatie met lag 0, en verschijnt meteen het venster **Type relatie** — daarin pas je het type (FS/SS/FF/SF) en de lag aan zonder het eigenschappenpaneel te hoeven openen.
2. **Selectie + knop**: selecteer eerst de voorganger, houd Ctrl/Cmd ingedrukt en selecteer daarna de opvolger (in die volgorde). Zijn er zo precies twee taken geselecteerd, kies dan **Relatie → Geselecteerde taken koppelen** op het tabblad **Start**, **Planning** of **Tabel**. Er wordt meteen een FS-relatie met vertraging 0 aangemaakt. Open het relatietoken daarna in de taakgrid als je type of lag wilt wijzigen.
3. **Rechtstreeks in de taakgrid**: voeg via het plusje de kolom **Voorgangers** of **Opvolgers** toe. Open een cel, zoek op WBS/taaknaam en stel FS/SS/FF/SF plus lag in. Bestaande relatietokens kun je openen om ze te wijzigen of verwijderen; vrije speling, bepalende status en waarschuwingen zijn als aparte kolommen beschikbaar. Voorgangers en opvolgers hebben elk hun eigen kleur in deze kolommen; een bepalende (driving) relatie krijgt een sterkere tint van diezelfde kleur, plus vet.

4. **In het eigenschappenpaneel**: onder **Afhankelijkheden** staat de knop **Relatie toevoegen**. Die opent een conceptregel in dezelfde lijst — geen apart venster. Kies eerst de richting (**Voorganger** of **Opvolger**, gezien vanuit de geselecteerde taak), typ daarna een deel van het WBS-nummer of de taaknaam in het zoekveld en kies een taak met de muis of met de pijltoetsen plus **Enter**. Stel vervolgens nog het type en de lag in en bevestig met het vinkje (of nogmaals **Enter**). **Esc** gooit de conceptregel weg zonder iets te wijzigen. Weigert de planning de relatie — bijvoorbeeld omdat hij al bestaat, omdat beide eindpunten in dezelfde ouder-kindketen liggen, of omdat hij een kring zou sluiten — dan verschijnt daarover een melding en blijft de conceptregel staan zodat je de keuze kunt corrigeren.

Welke manier je ook kiest: een relatie die een **kring** zou sluiten, wordt niet aangemaakt. Dat is het geval als de opvolger via andere relaties al aan de voorganger voorafgaat, ook als dat via een taak binnen een samenvattingstaak loopt. Zo'n kring laat de hele berekening vastlopen. Bij slepen, de knop en het eigenschappenpaneel noemt de melding de taken van de kring, zodat je ziet welke bestaande relatie je eerst moet omdraaien of verwijderen.

De kolom **Bepalend** (driving) laat na een berekening zien welke relatie daadwerkelijk de start- of einddatum van de opvolger bepaalt — bij een taak met meerdere voorgangers is dat niet per se de relatie die je het laatst hebt aangemaakt, maar degene met de laatste (bepalende) datum.

## Relaties op samenvattingstaken

Je kunt een relatie ook rechtstreeks op een samenvattingstaak leggen (een fase of WBS-groep) in plaats van op een van de onderliggende taken. Open Vision Studio rekent zo'n relatie automatisch door naar de onderliggende taken — dezelfde aanpak als MS Project:

- **Samenvatting als voorganger**: elke onderliggende taak wordt zelf voorganger van de opvolger. Die wacht dus effectief op de hele fase — de laatst afgeronde taak in die fase bepaalt de datum.
- **Samenvatting als opvolger**: elke onderliggende taak wordt zelf opvolger van de voorganger. Alle taken in de fase wachten dus op diezelfde voorganger.
- **Samenvatting aan beide kanten**: elke taak aan de ene kant krijgt een relatie met elke taak aan de andere kant.

Dit is exact voor **FS en FF** met een samenvatting als voorganger, en voor **FS en SS** met een samenvatting als opvolger. Voor **SS/SF** met een samenvatting als voorganger en **FF/SF** met een samenvatting als opvolger — zeldzame combinaties in de bouwpraktijk — plant Open Vision Studio bewust aan de veilige kant: mogelijk iets later dan strikt nodig, nooit vroeger.

Omdat zo'n relatie voor elke taak in de fase geldt, verandert **verhangen** ook welke relaties er gelden. Spring je een taak in onder een fase, sleep je hem erin, of kies je de fase als bovenliggende taak in **Taak bewerken**, dan gelden de relaties van die fase voortaan ook voor die taak. Zou daardoor een **kring** ontstaan — bijvoorbeeld: Grondwerk → Keuring en Keuring → Fundering, en je hangt Fundering onder Grondwerk; dan geldt Grondwerk → Keuring ook voor Fundering — dan wordt de verplaatsing niet uitgevoerd, want zo'n kring laat de hele berekening vastlopen. Hetzelfde geldt voor uitspringen, als een relatie tussen de taak en haar fase, die zolang niet meetelde, daardoor weer meetelt en een kring sluit.

Een melding noemt dan de taken van de kring, en er verandert niets: ook geen stap in Ongedaan maken. Verplaats je meerdere taken tegelijk (samen inspringen, of een blok slepen), dan gaat de hele handeling niet door, ook niet voor de taken die op zich wel hadden gekund. In **Taak bewerken** blijft het venster open, zodat je een andere bovenliggende taak kunt kiezen; de rest van je wijzigingen is dan nog niet opgeslagen. Wil je de taak toch daar hebben, haal dan eerst de relatie die de kring sluit weg, of draai hem om. Een kring die al in een geopend bestand zat, houdt een verplaatsing die er niets aan toevoegt niet tegen.

## Naar een gekoppelde taak springen

In het eigenschappenpaneel toont elke afhankelijkheidsregel het WBS-nummer van de gekoppelde taak
als klikbare knop. Hover erover voor dezelfde details als bij
het hoveren over een taakbalk in het Gantt-diagram (naam, WBS, duur, start/finish, status, kritiek
pad, total float). Klik erop om die taak te selecteren: het Gantt-diagram zoomt en scrolt ernaartoe,
en klapt automatisch elke ingeklapte oudertaak uit als de gekoppelde taak daardoor verborgen was.
Een gouden WBS-knop is een voorganger van de geselecteerde taak; een paarse knop is een opvolger.
Lange WBS-nummers worden in de regel afgekapt, maar blijven volledig zichtbaar in de hoverdetails.

## Constraint-types

Een constraint legt een datumgrens op een taak, los van zijn relaties. Open Vision Studio kent acht types, in te stellen via het veld **Constraint** in het eigenschappenpaneel:

- **Zo vroeg mogelijk (ASAP)** — geen datumgrens, de standaardinstelling.
- **Zo laat mogelijk (ALAP)** — de taak schuift zo ver mogelijk op binnen zijn speling.
- **Start niet eerder dan (SNET)** — een ondergrens op de startdatum (bijvoorbeeld: niet eerder starten dan de vergunning binnen is).
- **Start niet later dan (SNLT)** — een bovengrens op de startdatum.
- **Eindig niet eerder dan (FNET)** — een ondergrens op de einddatum.
- **Eindig niet later dan (FNLT)** — een bovengrens op de einddatum.
- **Moet starten op (MSO)** — een vaste startdatum.
- **Moet eindigen op (MFO)** — een vaste einddatum.

SNET/SNLT/FNET/FNLT zijn allemaal **zachte grenzen**: de CPM-berekening houdt er rekening mee, maar een overtreding leidt "alleen" tot negatieve speling, niet tot een crash of blokkade. De showcase "Verbouwing & Aanbouw Eengezinswoning" gebruikt bijvoorbeeld een SNET-constraint om een taak niet eerder te laten starten dan de vergunning binnen is.

**Een nieuwe start op een taak met een voorganger.** De voorganger bepaalt wanneer zo'n taak kan beginnen, dus een nieuwe startdatum alleen zou na het herberekenen niets doen. Daarom maakt Open Vision Studio er, net als MS Project, automatisch een constraint **Start niet eerder dan (SNET)** van: als je de start typt in de Tabel (kolom Start of Geplande start), in het eigenschappenpaneel of in **Taak bewerken**, en als je in het Gantt-diagram de balk verschuift of aan de linkerrand sleept. Een melding vertelt wat er gebeurde. Ligt de datum vóór wat de voorganger toelaat, dan wint de voorganger; ligt hij later, dan begint de taak na herberekenen (F5) op die datum. Had de taak al een SNET, dan schuift alleen de datum mee. Heeft de taak een andere constraint (bijvoorbeeld ALAP, MSO of FNLT), dan bepalen die constraint en de voorganger samen de start en zou een nieuwe startdatum niets veranderen: Open Vision Studio past hem dan niet toe, laat de constraint staan en noemt hem in een melding. Pas die constraint aan als je de start wilt verplaatsen. Een handmatig geplande of al gestarte taak krijgt geen constraint: daar bepaalt de ingevoerde of de werkelijke start de planning al. **Ctrl+Z** maakt de nieuwe start en de constraint samen ongedaan.

### De harde pin (P6 Mandatory)

MSO en MFO kunnen bovendien **hard** gemaakt worden via het vinkje **Verplicht (pin logica)**, dat alleen verschijnt bij deze twee types. Dit is de "P6 Mandatory"-constraint uit Primavera P6: de balk wordt op de datum vastgezet, ook als zijn voorgangers dat logisch tegenspreken. Bij het aanzetten van een harde pin toont Open Vision Studio eenmalig een waarschuwing: **een harde pin overschrijft de relaties — de balk wordt op de datum vastgezet, ook vóór z'n voorgangers. Overtreding wordt negatieve speling stroomopwaarts.**

Gebruik een harde pin dus alleen wanneer een datum werkelijk niet onderhandelbaar is en losstaat van de logica van de planning — bijvoorbeeld een wettelijk vastgelegde opleverdatum die vaststaat ongeacht voortgang. Gebruik hem **niet** als vuistregel voor "ik wil dat deze taak op die datum staat": in dat geval is een zachte constraint (SNET/FNLT/etc.) of gewoon een goed geplande keten van relaties vrijwel altijd de betere keuze. Een harde pin kan het hele netwerk stroomopwaarts knellen: als de voorgaande taken door de pin heen willen lopen, ontstaat er negatieve speling die zich door de hele keten vóór de gepinde taak voortplant — een teken dat de planning conflicteert, niet dat de pin het probleem oplost.

Een **handmatig geplande** taak (die vlag ontstaat bij een `.mpp`-import) wint zelfs van een harde pin: zo'n taak houdt hoe dan ook haar eigen opgeslagen datum, en een tegelijk ingestelde constraint — zacht of hard — wordt genegeerd. Dat is geen bug maar hetzelfde gedrag als in MS Project zelf.

### Secundaire constraint

Bij een niet-harde constraint (dus geen ASAP/ALAP en geen harde MSO/MFO) kun je een **secundaire constraint** toevoegen: een tweede grens uit dezelfde vier zachte types (SNET/FNET/SNLT/FNLT), die niet dezelfde zijde mag begrenzen als de primaire. Zo kun je bijvoorbeeld tegelijk een ondergrens én een bovengrens op de startdatum zetten. Open Vision Studio valideert de combinatie live en toont een foutmelding zodra de combinatie ongeldig is — bijvoorbeeld een secundaire constraint naast een harde pin, wat niet is toegestaan.

## Deadlines versus constraints

Een **deadline** (los veld, eigenschappenpaneel) lijkt op een constraint maar is bewust anders: het is een zachte, informatieve bovengrens op de einddatum die in het Gantt-diagram als een pijl-omlaag-markering wordt getoond — groen zolang de taak er nog op tijd is, rood zodra de vroegste finish er voorbij loopt. Een deadline dwingt de planning niet af (in tegenstelling tot een MFO/FNLT-constraint, die actief in de berekening zit), maar telt wél mee als bovengrens bij het berekenen van speling: haalt de planning van nature de deadline niet, dan levert dat **negatieve speling** op zonder dat er een constraint in het spel is.

Dat is precies wat er gebeurt in de showcase [Nieuwbouw 6 Rijwoningen De Akkers](examples://showcase-rijwoningen-de-akkers.ifc): die bevat een bewust te krappe contractdeadline die de natuurlijke doorlooptijd van de planning niet haalt, met zichtbare negatieve speling tot gevolg — een goed voorbeeld om te bekijken als je wilt zien hoe een deadline-conflict er in de praktijk uitziet, zonder dat er iets "kapot" is: de planning rekent gewoon door en toont waar het schuurt.

Vuistregel: gebruik een **deadline** voor een streefdatum die je wilt bewaken zonder de logica van de planning te forceren, en gebruik een **constraint** (zacht of, bij uitzondering, hard) wanneer een datum daadwerkelijk een randvoorwaarde is waar de berekening mee moet rekenen.

## Verder lezen

- Zie SNET, SS-overlap en FF-koppeling in de praktijk: [Verbouwing & Aanbouw Eengezinswoning](examples://showcase-verbouwing-eengezinswoning.ifc).
- Zie het deadline-conflict in de praktijk: [Nieuwbouw 6 Rijwoningen De Akkers](examples://showcase-rijwoningen-de-akkers.ifc).
- Structuur nog niet op orde? Lees eerst de gids [Plannen & WBS](docs://gids-plannen-wbs).
- Voor kalenders en werktijden die de duur van taken beïnvloeden: de gids [Kalenders & uren-planning](docs://gids-kalenders-uren).
- Alle overschreden deadlines en constraints op één plek, met een sprong naar de taak: het [Waarschuwingenpaneel](docs://ref-waarschuwingen).
